---
layout: post
title: Accendere la luce
date: 2026-01-02 11:00:00 +0200
image: '/images/accendere-la-luce-top.jpg'
tags:
---

Come risposta al mio precedente articolo, “[Coscienza e credenze](https://www.esotericoquotidiano.it/2025/12/18/coscienza-e-credenze/)”, molti amici e amiche mi hanno chiesto come si fa ad accendere la luce, per poter andare in cantina – nel nostro subconscio, dove si trova il “campo di credenze” così determinante per la nostra esistenza – e riuscire a vedere qualcosa. <br/> 
Mi viene in mente un bellissimo passo di Mabel Collins, estratto da “*La luce sul sentiero*”, un testo teosofico dell’inizio del ‘900. <br/> 
“*Considera il tuo cuore con somma attenzione.*  <br/> *Perché attraverso il tuo cuore viene l’**unica luce** che può illuminare la vita e renderla chiara agli occhi tuoi.*  <br/> *Ascolta il* **Canto della Vita** *.*  <br/> *Ricercalo e ascoltalo innanzitutto nel tuo cuore.*  <br/> *Comincerai forse per dire: «Non c’è; quando cerco non trovo che dissonanza».*  <br/> *Cerca più profondamente.*  <br/> *Se di nuovo sei deluso, fa’ sosta, poi cerca più profondamente ancora.*  <br/> *Vi è una melodia naturale, una sorgente oscura in ogni cuore umano.*  <br/> *Può essere soffocata, totalmente celata e ridotta al silenzio.*  <br/> *Ma **vi è**.*” <br/> 
  <br/> 
Avete mai ascoltato il Canto della Vita **dentro di voi**? Il pulsare della vita, quella vibrazione inarrestabile che procede nonostante tutto, nei momenti felici e nei passaggi difficili, in ogni stagione della vita, quando siamo desti e quando dormiamo. Comunque. **A prescindere da noi**. <br/> 
Cosa vive “dentro di noi” ma “a prescindere da noi”? <br/> 
Cosa fa sì che ogni giorno, al nostro risveglio, noi abbiamo nuovamente la possibilità di esistere? Uno scienziato vi racconterebbe di una serie di reazioni chimiche e ormonali, ma chi o che cosa ha messo in moto tali reazioni? Qual è la **causa prima**? <br/> 
Grandi Misteri, indubbiamente. Difficili da comprendere, in senso generale. <br/> 
Ma, restando a noi, forse possiamo prendere contatto con la *nostra* “causa prima”, il motore della nostra incarnazione, del perché siamo qui, su questo pianeta, in questa situazione (familiare, sociale …), con questo carattere, con queste difficoltà che tendono a riprodursi con costanza. <br/> 
Se è indubbio – anche uno scienziato sarebbe d’accordo – che la vita inizia (e finisce) con il battito del cuore, allora è logico che la ricerca della “causa prima” debba **orientarsi verso il cuore**, perché “*attraverso il tuo cuore viene l’unica luce che può illuminare la vita e renderla chiara agli occhi tuoi*”. <br/> 
Accesa questa luce nella nostra coscienza, possiamo “scendere in cantina” e vedere un po’ cosa ci troviamo. <br/> 
  <br/> 
Quando pensiamo alla **coscienza**, la tendenza è quella di credere che essa sia una proprietà della mente, dell’intelletto. Ecco – ancora una volta – una credenza fuorviante! <br/> 
La mente indaga, la coscienza accoglie. La mente scopre, la coscienza lascia emergere. La mente giudica, la coscienza osserva. È una falsa credenza l’associazione della coscienza con la morale, la coscienza non giudica, è la mente che giudica (sulla base dei suoi pre-giudizi, ovvero di altre credenze e condizionamenti). <br/> 
Quando scendiamo in cantina, la luce che accendiamo dev’essere limpida, originale, non artificiale. Altrimenti non vedremo **quel che c’è**, ma solo quello che crediamo ci sia, quello che temiamo o ci auguriamo ci sia. <br/> 
E se non riusciamo a osservare serenamente quel che c’è, non possiamo disinnescare il meccanismo magnetico che muove la “limatura di ferro” degli avvenimenti della nostra vita. **Osservare per conoscere**, non per giudicare. <br/> 
In questi giorni di fine anno, dove accade di scambiarsi regali, concreti o metaforici, un mio amico lontano mi ha ricordato un passo del *Vangelo di Tommaso*, un testo apocrifo scritto nel IV secolo d.C. e ritrovato a Nag Hammadi nel 1945: “*Se porterete alla luce ciò che è dentro di voi, ciò che è dentro di voi vi salverà. Se non lo porterete alla luce, ciò che non porterete alla luce vi distruggerà*”. <br/> 
  <br/> 
Bene, dopo questa citazione un po’ *tranchant* (ma piuttosto veritiera), voglio terminare con un augurio: che il 2026 sia per ciascuno di noi l’occasione per fare un passo decisivo verso la conoscenza di noi stessi, perché … **la conoscenza libera**! <br/> 
 <br/> 

