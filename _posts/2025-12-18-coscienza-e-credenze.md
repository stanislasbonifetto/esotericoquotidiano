---
layout: post
title: Coscienza e credenze
date: 2025-12-18 13:00:00 +0200
image: '/images/coscienza-e-credenze-top.jpg'
tags:
---

Come mai, a dispetto dei nostri desideri, ci troviamo sovente **impantanati in situazioni che si ripetono**  nella nostra vita? La nuova relazione sentimentale ricalca le dinamiche di quella precedente … nel lavoro il nostro valore non viene riconosciuto … l’autorità ci prende di mira anche se non abbiamo fatto niente di grave … una malattia che pensavamo scomparsa per sempre si ripresenta … <br/> 
Nessuno di noi è veramente del tutto esente da questo fenomeno! <br/> 
Si può fare qualcosa? <br/> 
  <br/> 
Per affrontare questo tema prendo spunto da un interessante articolo scritto da Olivier Clerc alcuni anni fa, in cui suggeriva di mettere un bambino davanti a un tavolo (non troppo spesso) sotto il quale sia nascosto un magnete e di fargli gettare sul tavolo una manciata di limatura di ferro nera. Con stupore egli vedrà **la limatura disporsi secondo un certo disegno** . Se utilizzerà della limatura rossa o gialla o blu, la vedrà disporsi secondo lo stesso disegno di quella precedente. <br/> 
A differenza del bambino in questione, noi adulti sappiamo che tale disegno rispecchia le linee di forza che intercorrono tra i due poli del magnete sottostante, e che è del tutto indifferente quale tipo di limatura di ferro stiamo usando. Solo se modificassimo il rapporto tra i poli del magnete il disegno cambierebbe. <br/> 
Questo esperimento mostra come un avvenimento perfettamente visibile possa essere del tutto **dipendente da cause invisibili** , ed è una metafora semplice ma di ampia portata per riflettere su cosa muove le azioni umane (nostre e altrui), le quali sono la limatura di ferro che un certo campo magnetico muove costantemente. <br/> 
Continuando a citare Clerc, tale campo è costituito “*dall’* **insieme delle nostre credenze** *: non solo la religione, la filosofia o la corrente di pensiero alla quale aderiamo, ma anche – e soprattutto – l’insieme degli “* **a priori** *”, dei valori e dei preconcetti che abbiamo sviluppato crescendo (senza verificarli) o che abbiamo ereditato dall’ambiente in cui abbiamo vissuto (famiglia, ambito sociale, paese). Noi crediamo a quello che ci sussurrano le nostre paure, a ciò che gli altri hanno detto (di noi e del mondo), alle scoperte della medicina, ai valori culturali e sociali, a quello che è scritto sui giornali, a una moltitudine di cose che la nostra coscienza non è in grado di comprovare. Per cui tale “campo di credenze” si posiziona in noi a livello subconscio e da lì esercita un’* **influenza potente e incessante sul nostro stato d’essere** *, sulle nostre percezioni, sul nostro modo di pensare e soprattutto di amare* ”. <br/> 
Dunque, la nostra (supposta) libertà di pensiero “*è come un uccello con la zampa legata a un filo, che vola soltanto in uno spazio limitato e circostante* ”. <br/> 
Avete già osservato questo fenomeno nella vostra vita? Potete “*cambiare lavoro, marito o moglie, paese, persino religione, conservando lo stesso campo di credenze … che ricostruirà inevitabilmente la copia conforme della situazione dalla quale si è fuggiti o che si sperava di cambiare. La limatura di ferro cambia colore, ma continua ad assumere la stessa configurazione di prima* ”. <br/> 
  <br/> 
Una volta resici conto di questo costernante stato di cose, la domanda successiva non può che essere: c’è un modo per sciogliere, **dis-solvere** , questo campo magnetico che ci imprigiona? Poiché è evidente che, se vogliamo trasformare realmente la nostra vita, dobbiamo agire su questo campo sottostante e invisibile, non solo sulla superficie delle cose. Non basta “*il pensiero positivo, la comprensione intellettuale dei propri comportamenti, affermazioni della volontà. Se il nostro cuore non viene toccato, se i nostri blocchi non vengono superati, se le nostre paure sussistono in profondità, il nostro cambiamento rimarrà superficiale e non durerà*”. <br/> 
Cosa fare, allora? Concretamente, intendo. <br/> 
Propongo alcuni passi preliminari. <br/> 
Innanzitutto divenire ampiamente consapevoli di quanto sia reale e attuale la situazione che Olivier Clerc e io abbiamo descritto qui, fin nei dettagli del nostro vivere quotidiano. E poi “scendere in cantina”, **accendere una luce**  e smascherare le credenze che ci muovono da lì, osservare se poggiano su una nostra esperienza diretta o siano frutto di eredità genetica o sociale. Insomma, portare la coscienza a guardare dentro a ciò che **non è ancora coscienza ma può diventarlo** . <br/> 
Certo, per scendere in cantina e riuscire a vedere qualcosa bisogna “accendere una luce”. Ne parleremo nel prossimo articolo. 
