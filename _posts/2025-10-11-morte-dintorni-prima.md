---
layout: post
title: Morte e dintorni - prima
date: 2025-10-11 10:00:00 +0200
image: '/images/morte-dintorni-prima-top.jpg'
tags:
---

Negli ultimi tempi mi è capitato sovente di essere più o meno coinvolto in storie che avevano qualche attinenza con il nostro grande tabù, la morte. <br/> 
Ho pensato quindi di mettere per iscritto alcune storie e alcune riflessioni che mi è accaduto di fare, che ho suddiviso in “prima, durante e dopo”. <br/> 
  <br/> 
A una mia amica che viveva a Imperia venne diagnosticato, una quindicina di anni fa, un tumore a uno stadio avanzato. I medici le diedero **tre mesi**  di vita. <br/> 
Lei aveva a quel tempo meno di cinquant’anni e alcune cose importanti da fare: un marito che stava invecchiando e non aveva, in quel momento, una buona salute; una figlia adolescente da crescere, un bel progetto di un b&b di eccellenza da portare avanti insieme alla figlia. <br/> 
**Tredici anni dopo**  (!!!), quando ormai la figlia era divenuta adulta e aveva trovato la sua strada professionale a Parigi, e dato che il marito stava un po’ meglio, si lasciò serenamente andare e concluse la sua esistenza. Il sorriso che fioriva sul suo viso nella camera ardente raccontava di un’opera conclusa. <br/> 
  <br/> 
Nell’ultimo brano del suo ultimo cd, “**Smisurata preghiera** ”, Fabrizio De Andrè, parlava di “*consegnare alla morte una goccia di splendore, di umanità, di verità* ”. <br/> 
Dato che non c’erano registrazioni di qualità soddisfacente dei suoi concerti dal vivo, decise di intraprendere – benché consapevole di essere ormai un malato terminale con pochi mesi di vita davanti a sé – una serie di concerti con i brani a cui lui era più legato. Chiamò a raccolta i migliori musicisti amici e i suoi due figli, Christian e Luvi, e iniziò un tour da cui venne ricavato poi uno spettacolo televisivo e un dvd. <br/> 
Ancora oggi, ogni tanto, riguardo questo concerto straordinario, per atmosfera, ispirazione, qualità delle esecuzioni, con alcuni illuminanti interventi di Fabrizio a raccontare la genesi di alcuni brani che permettono di comprendere meglio quale essere umano lui fosse. Una vera meraviglia! <br/> 
  <br/> 
Bob Marley sapeva di non avere più molti mesi di vita davanti a sé quando compose “**Redemption song** ”, la sua canzone più spirituale, che divenne una sorta di inno per un’intera generazione. <br/> 
 Ecco, il soffione che ho utilizzato come immagine per questo articolo rappresenta quel momento dopo la fioritura in cui la pianta raggruppa tutte le sue energie prima di volare via, diffondendo i propri semi. (La leggenda narra che le fate, per nascondersi dall’avvento degli uomini, si trasformarono in denti di leone e, quando la pianta si convertì in soffione, i semi alati – portati dal vento – permisero alle fate di volare via, nuovamente libere). <br/> 
  <br/> 
Perché racconto queste storie? Perché ultimamente ho avuto a che fare con diverse persone a cui è stato diagnosticato un tumore, e ho visto nei loro occhi – sovente ma non sempre, per fortuna – come la paura che la vita fosse finita o stesse finendo rischiasse di prendere il sopravvento. <br/> 
A loro, che spero mi stiano leggendo, vorrei ricordare che **la vita è adesso** , in questo preciso momento, in questo istante irripetibile, questa “*scheggia di tempo, grande gemma* ” di cui poetava il monaco Takuàn. E che nessuno conosce né lo svolgersi del proprio futuro né – soprattutto – la qualità della vita che ha ancora a disposizione. <br/> 
È una qualità che dipende esclusivamente da **noi stessi** ! <br/> 
È sempre stato così, in ogni momento, a partire dal giorno in cui la nostra coscienza ci ha permesso di iniziare a fare delle scelte per indirizzare la nostra vita. <br/> 
Giorgio Gaber mostrò, in un cd pubblicato successivamente alla sua scomparsa, che “*Se ci fosse un uomo* ,*un uomo nuovo e forte, forte nel guardare sorridente la sua oscura realtà del presente* ”, qualcosa di nuovo, di **veramente nuovo** , potrebbe iniziare per la nostra (povera) umanità. <br/> 
  <br/> 
Certo, qualcuno distilla il proprio meglio e poi si spegne, qualcun altro ritrova il proprio equilibrio e continua a vivere. Ma l’uno e l’altro possono fare questo solo se entrano nel presente vivente della loro esistenza, accettando la propria condizione e cercando nel profondo di sé stessi la fonte dell’**energia della vita** . <br/> 
 <br/> 

