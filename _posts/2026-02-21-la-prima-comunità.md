---
layout: post
title: La prima comunità
date: 2026-02-21 15:00:00 +0200
image: '/images/la-prima-comunità-top.jpg'
tags:
---

Sono in metropolitana, mi guardo intorno: su dieci persone otto hanno lo sguardo chino sul telefono, una legge un libro, una sembra vagare con il pensiero lontano da qui. Tante **uova chiuse**. Eppure stiamo viaggiando insieme, forse scenderemo alla stessa fermata, forse andremo nello stesso posto … <br/> 
Apro il computer, entro nel web, tutte le informazioni del mondo sono lì, a portata di click, sono connesso con tutto e tutti … ma **sono solo**. <br/> 
Andare a vedere un film al cinema? Perché mai? Posso vederlo a casa, comodo comodo sul mio divano. Magari da solo, perché no?! <br/> 
Alla riunione di condominio non ci vado, tanto è un delirio, una cacofonia. E finisce sempre male, ciascuno cerca di tirare acqua al suo mulino calpestando tutti gli altri. <br/> 
  <br/> 
Sì, siamo (apparentemente) **connessi**  con tutto il mondo ma (in realtà) soffochiamo nella solitudine, sempre più **avulsi**  dal contesto che ci circonda, a volte così assorbiti da ciò che facciamo – per sopravvivere o per svagarci – da non avere nemmeno il tempo di accorgercene. Ma appena ci fermiamo, appena intorno a noi si crea un momento di apparente **silenzio**, non occupato da qualche musica diffusa nell’ambiente o dal “rumore” delle nostre stesse attività, ecco che questa sconcertante sensazione si ripresenta. <br/> 
Le cosiddette comunità di cui facciamo parte – la famiglia, l’ambiente di lavoro, la cerchia degli amici e delle amiche – sono in gran parte centrate su “convenzioni”, regolate da accordi, detti e non detti, che ne garantiscono la sopravvivenza. <br/> 
**Finché dura**. Ma ormai la famiglia dura poco, l’ambiente di lavoro è sovente impregnato di ipocrisia e arrivismo, gli amici sono tali solo finché un interesse comune li lega. <br/> 
Nella civiltà attuale l’idea stessa di comunità sembra un’utopia. <br/> 
Eppure … 

Ogni giorno noi – tutti, nessuno escluso – siamo a stretto, strettissimo contatto con un perfetto esempio di comunità: **il nostro corpo**. Non ce ne rendiamo conto pienamente solo perché moltissime funzioni del nostro organismo avvengono in modo automatico, quindi per noi inconsapevole. <br/> 
Pensate per esempio agli innumerevoli scambi chimici che avvengono durante l’assimilazione del cibo, regolati dal nostro metabolismo, il quale risponde a sua volta a una “formula” che è specifica per ciascuno di noi, una **formula vibratoria**  che è nostra e solo nostra (sebbene sia compresa all’interno di certi parametri). <br/> 
Questa formula vibratoria si esprime in tutto ciò che ci caratterizza, fa di noi degli **esseri unici**, e intorno a essa “ruota” – se così possiamo dire – tutto il funzionamento del nostro organismo. <br/> 
Quando l’organismo è pienamente sintonizzato su questa vibrazione centrale, noi **ci sentiamo bene**, il corpo funziona in modo tale che neanche ci accorgiamo di lui … <br/> 
Quando qualcosa disturba la comunicazione tra questa formula centrale e qualche aspetto periferico, qualche organo, qualche arto, il nostro corpo si ammala, non ci sentiamo bene … cioè “non sentiamo bene noi stessi”, in quanto è sopravvenuto un disturbo nella relazione tra il nostro corpo e quella vibrazione che si trova al centro di noi stessi. <br/> 
  <br/> 
Proviamo per un attimo a raffigurarci l’insieme delle cellule del nostro corpo, le quali si muovono tutte – incredibilmente – **all’unisono** ! Sono milioni e milioni di cellule che rispondono tutte, contemporaneamente, a una formula centrale molto specifica, la nostra! E la maggior parte di loro – la quasi totalità – **agisce senza consultarci**, senza che dobbiamo minimamente intervenire per regolare e coordinare il loro funzionamento, per stabilire chi deve fare cosa, e quando, e come. <br/> 
Riuscite a cogliere la straordinarietà di una cosa del genere? <br/> 
Per noi esseri umani, che a volte facciamo grande fatica ad andare d’accordo in due, osservare come milioni e milioni di esseri viventi possano agire all’unisono è qualcosa di incredibile! Sembra un miracolo. <br/> 
La Natura funziona d’altronde per **comunità**: basta guardare uno stormo di uccelli che volteggiano nel cielo, o indagare su come comunicano le piante sottoterra, o ammirare la perfetta armonia di un alveare … <br/> 
E allora perché noi umani, che siamo di gran lunga la più articolata e sofisticata espressione di un organismo vivente, ci muoviamo nella vita come esseri isolati? **Cos’è che ci separa?**  <br/>  <br/> 

